\subsection*{O Lolabi mi tadi-tadi'a}

Naga o moholehe moi ami wo'a terlalu i aulie, de ma tadi'a moio'a. O dogulu moi wa ino wo tahe, de ami ngo'ana ma beno'a, ho w'ohama 'a o pungaha. De awi lolabi i ota'a de mi tadi, de awi gugugia wo guju ami dabo ma doda'a.

Gena'ade wo lo'a, wa iha ma eha'a de wo temo: ``Yai, o inomo i hemo-hemo ni diaiou, hababu o nyawa manga ngoa'a moi ta bodito'au.''

De ma dewelano de ya iha wi ehe, de yo hio'ou, ya o'o de yo temo: ``Bote ngona ani lolabi mi tadi?'' De wo temo: ``I goungu, to ngoi ai lolabi mi tadi, o pungaha t'ohama de.'' De yo temo: ``Ngona mangaliti!'' De wo temo: ``Uwa ni tooma, la 'a ni mi hibaiti de ngoi.'' De yo 'i hibaiti.

De o wutu haange aha ya ino yo 'i tutumu, de ato, ya ino ena, dau manga baiti ma doda'a 'a yo ma bangiheli.

De ya paitoli, ya paiti ena, ona geenaau, de 'a yo wangoali.
