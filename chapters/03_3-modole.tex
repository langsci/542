\subsection*{O Goda}

\noindent Naga o nyawa moi o modo'a. Wo hungi-hungi, wo tagi, o 'aho wo aho'o de wo jaji ma eha'a wo temo: ``Yai! ani dunungu uwa mu ma tinga-tinga'a, 'one o goda mi haiti ho.''

De mo temo: ``o uwa, o to mi higumadawa, ngaro'a no tagi.'' De wo tagi, ho wo paha'a. De muna ma we'ata mo temo: ``Dodo, po ma ohi-ohi'i, la nanga utu pa gowo.'' De ma dunungu mo temo: ``ma i'a, po ma ohi-ohi'i, la nanga utu pa gowo.'' De yo ma ohi-ohi'i ho yo ma gowo ma duangino, de yo palenou.

De ma dunungu mo hiduga, mo temo: ``modo'a po ma idu-idu,'' de mo temo: ``ma i'a.''

De yo ma idu-idu, ho ma dunungu mo bolutuo'a. Una ma 'aho wo aho-aho'o ma we'ata o tiba mo tobi'i, de mo dohodoa ma tiba ma godau ma tataruu'u, de mi haiti. Ena ma 'o'ata wo boaau de wo hano ma eha'a wo temo: ``Yai ho ani dunungu?'' de mo temo: ``'ano to nihu'uo'a de o tiba mo tobi'i de o goda mi haitiau.''

De una wo temo: ``'ano to temo, ua no mi higumada, de wa i'a mi tutumu ena ami pupunguau ya ie mi haiti.

De wa ehe ami hala'a, de ami cucu'ode de mi hinoa; ho ato! mi tutumu ena mi lutuoau.

De a wo liou awi woa'a de i'a de wo temo: ``a to mi tuulu'', de wo tagi u ma lio.

Ho ato ma wutu tumudingi ena do'a manga ngio'a yo arababu, de yo bangiheli, de mo i tutumu, ma eha, ho ato ma waliie ena ona do'a enau, de a yo liooli.
