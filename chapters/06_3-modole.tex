\subsection*{O Uho}
\largerpage
Naga o nyawa moi mo hingoa'a o 'uho. De ma eha mo hihano mo temo: ``Ai 'uho, nagoona ya tana?'' De ma 'oana awi ngoa'a ya tumudingo'a ho ma dodoto mo mode'e. De yo temo: ``Tole, o naulu no ali-ali nage o 'uho de na modo'a.''

De muna a mu ma liliili, ena manga rame i ho o dewelau. De yo temo: ``Tole, o dewelau po rame po ma hiwange hau'u, 'one ani 'o'ata daengo'o wo uti ja'o ma wehara.''

De a mu ma liliili, genaade i ho o nenau yo rame de ma uho i temo: ``O igono nage no na dupuniti la po ma gowo'', de ma lia'a yo temo: ``tole, ho 'one awi 'iau wa gowo.'' De ma puniti ho yo ma gowo, ya o'o dai o dowongi ma baha o de yo ma gowo. De wo temo: ``ngonahi no hila;'' de munahi mu ma gowo.

De mu ma gowo i botode, mo temo: ``ngonali.'' De una ali, wo temo: ``no ma ruwuto'a,'' de mu ma ruwuto'a, ho mo temo: ``'a i leletongo,'' ena awi pahita'a w'ai'iau.

Awi utu ma hongona o hala'a, ma hongona o gurahi, awi ilingi ma hongona o hala'a, ma hongona o gurahi.

De yo liou, wi ma'e, de yo temo ma lia'a: ``tole, nanga 'o'ata,'' de una wo temo: ``uwa ai modo'a ho,'' yo temo: ``o'ia ma mudu'o,'' de wo temo: ``uwa''.

Gena'adau de awi ruae de wo tagi, de ma we'ati'a wo jaji wo temo: ``Na'o no ngo'a, de ani ngo'a modidi, moi de ma mede ma giauo'a, de moi ma wange ma nyonyie'a.''

Gena'ade wo tagi, ho wo paha'a de mo ngo'a'a. De ma lia'a yo temo: ``Ani la'o mia ditio'a,'' de ya ditio'a, de mo ngo'a'a. De i huputu'u de o borua i yo hihupuo'a de yo hidaahini, i togumiade o u'u ma bitino yo doho-doaha ami oleha, de o puniti. De ma mi la'o yo dauhu ho i pelangali, de mo hano ma eha, mo temo: ``tole, ho ma ngo'a?'' De yo temo: ``o ngoa'a o'iano? Begeena 'a o u'u bobitino, de o puniti.'' De ma ngoa'a ge i bawa ma Jindaali awi hohoniha.

De ma Jindaali ma we'ata ma ma o'o de mu ma tami ma boruade, de ma doda'a ma ngo'a'a i ali.

De mu ma popolitana ma iha mo hingahu mo temo: ``Bere'i, dai, o hohano'a o gota ma doda'a o ngoa'a yo ali'' de wo temo: ``Berei, geenade pa poga.''

De ya poga, ya poga de ena ma ngo'a'a ya mididio'a.

De ne ma we'ata mo temo: ``Bere'i po ma dapoha'a'', de wo temo: ``uwa la po ma duduhulo'o.'' Genaade yo 'i tana ho yo amooau. Ya no'ui'a o nyawa o dadami moi, de o ode o dadami moi. De yo odomo de yo temo, ma ngoa'age: ``ete, ngomi nage o inomo ia aulie mi bohono,'' de wo temo:

``Bere'i, nage o inomo i titipo'o'a, no 'i gai'ino, nanga danongo o ya odo-odomo'a ma inomo i aaulie ho.''

De yo odomo; ho i duangino de wo tagi o 'aho wo aho'o, de wo temo: ``bere'i nanga danongo uwa no 'i tinga-tinga'a yo lalaagomo'au ho.'' De muna mo temo: ``Bere'i, ngaro'a no tagi, o to 'i madawa ho.''

De wo tagi, wo aho'o ho wo paha'a de yo temo: ``Bere'i, ni mi 'ulano o bebeoto, dai o a'elo'a mi ma guguule ho.''

De muna mo temo: ``Danongo, ma i'a ni ma guguule;'' de yo ma guguule, ya i'a de yo diai o ngotili moi o aharu ya cara juangana. Yo diai ma hidete, ma liaro, ma halimi, ma aoto; ena ma bere'i mo ahoou mo temo:

``Danongo nia ihau'' de yo temo: ``Bere'i uwahi mia ngagootili mio diaiohi ho.''

De ma hidete yo higo'o de yo tagiou.

Ma dadaao ena wo boau de wo hano: ``Ho nanga danongo?'' De mo temo: ``'Aano dai o hohano'a yo guguule.''

De wo doa o huburu de, ho u ma tutumu ena manga hidete, i ho o duduahi ohi.

De awi hogo wo hidodowanga de wo 'i li'o, ma o ya adonuwa, de wo temo: ``Bere'i, ani hogo na rari la po hiadowanga la po 'i li'o.'' De wo hiadowanga de wo 'i dugumo. De yo 'i li'o, ma dodoao ena daingiha manga hidete 'a i hori-hori.

De ya patu-patu ma 'a i olu'u, ya dia-dia ma 'a i olu'u, o igono ma ngo'ono yo hiiili la ato o porogi ya reno, ma 'a i olu'u, de 'a yo 'i hori-yo 'i hori.

De yo tagioli ho yo tutu'u ma 'o'ana awi hohaniha, de ma ilanga wo temo: ``no ma haana de,'' de mu ma haana de.

De yo utiou, de ma 'o'ana wo temo: ``Nage ani bilanga to mi modoa'a,'' de una wo temo: ``Jou lamo-lamo ma'a mi ma nau-naulo'a.'' Mo ma 'o'ana a wo nga'uwa, de una ma ilanga wo temo: ``Abei'a, 'o no nga'uwa, ho u ma ohihi.''

De u ma ohihi, ma ma heli de o upa-upaha ho o doangu'u aha itubu'u. De wo temo: ``i goungu!'' ma i togumiade ami teleme ia aunu de ami haana ya hihi. De ma 'oana wa mae', de wo temo: ``'Ouwa a o ngewe'a,'' de ma holoibi ami hae'ino i boa de ami bebeoto mo hilegono, ho ma aunu ami giamu'u, de mo temo: ``beneena 'a o holaibi ma aunu,'' de wo temo: ``i goungu.''

De wo temo: ``i'au a nio tagiou,'' de yo tagioli, tara dai yo ma hiowou, mu ma he'ono. De wo temo: ``'a o ngewe'a ho ni mi dongoru.'' De mi dongoru, ya tila o 'a i lutu; i'a moioli ya tila 'o 'a i lutu; i'a ya tila 'o 'a i lutu, i'a ya tila 'o 'a i lutu; de ma ngootili ya boto'au de 'a mo temou: ``nia madaau ho pa a'unua ho.'' De 'a yo tagioli, de yo tutu'u ma dea awi hohaniha, de dai awi hohano'a yo tutu'u. De ma 'oana wo temo: ``Nagoona yo tutu'u ai hohano'a?'' de wo temo ma 'oana: ``daio nio 'i ehe,'' de ya o'o yo 'i ehe yo temo: ``Dinao'o'' ma 'oana wo temo: ``i dodoa ho to ngoi ai hohaniha de yo tutu'u?'' De ona yo temo: ``na'o o geena de 'a una wa o'o,'' de wao'o wo hano wo temo: ``O'iano ngini ma nyawa?'' De ona yo temo: ``Ngomi neena ma 'oana o 'uho awi ngoa'a. Ma mudua awi ruae de wo tagi, de wo jaji mia eha'a wo temo:

`Ngona neena no ngoa'a, de ani ngoa'a modidi, moi de ma mede ma giauo'a, de moi de ma wange ma nyonyie'a.' De o ngo yai mo ngoa'a, de ami la'o ya diti'o, de ami oleha o u'u ma bitino yo hongodaika de o puniti, i togumi'a de ma ngo yai o lia'a o boruau mi hihipu'u de mi hidaahini. De mio tutu'u ma Jindaali awi hohaniha de wi paliara hiadono mio lamo'o'au.

De o 'aho wo aho'o'a, de mio tagi mia ngotiliau aharu mia diai.''

De ma 'oana wo temo: ``Na'o o geena de ngoiou nia dea, ho nio utihau,'' de yo hano yo temo: ``Ho ma ngo yai?'' De una wo temo: ``Nia eha muna dai mu o tetengo'a mi hidupuhuie.''

De ona yo temo: ``Na'o mio uti, halingou ani we'ata nage ya butanga mia ngootili'a mio hilangi.''

De ma 'o'ana wo temo: ``I'au,'' de wo hilangi ho manga 'obongo i tobi-tobi'e'a. I togumi'a de ma eha m誰 ehe, de o puniti m誰 iili, ma duangino o tero ma a'elu'u m誰 hiohi'i, aha de hala'a ma a'elu'u m誰 hiohi'i, aha de o gurahi ma a'elu'uli. Ho ami utu ma hongona o hala'a, ma hongona o gurahi, ami ilingi ma hongona o hala'a, ma hongona o gurahi.
