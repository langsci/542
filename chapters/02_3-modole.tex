\setlength{\parindent}{0pt}
\subsection*{O Bibiti}
\largerpage
Naga ma moi yo labea, ma eha de ami ngoa'a, de o bibiti i moi ya amono.

Ma eha mo temo: ``pa poha'a,'' de muna mo temo: ``uwa na poha, ai guguule ho,'' gena'ade mo hileotie o gohapanato'a.

Ho ato! ma tutumu ena ma gahapanata ma ya oma-omangieu, de ma ngoa'a mo temo: ``Aba! tanu no dapa'o o ngotili moi la to hinoa ai bibiti.''

Gena'ade mo hinoa, ho ato! ma tutumu ena ya oma-omangieu.
De muna mo temo: ``Aba, tanu ma moi de ai baili no dotodangohi, hababu to ai mana'i to ona yo dotodanga ya botoau ho.'' De wo temo: ``Aba to dotodanga, ho no hilahau''; de mo hihau, ho ato ma iha ena yo dotodangoau ma ngutu'u ma ya hiato'a.

De ma o'o de mo temo: ``Aba, ngarouwau na iha, ta botoau ho, to dotodanga.'' De ma wutu'u o nyawa moi wa ino mi dahe, de muna 'a mo olu'u, mo temo: ``Ngoi neena ta ino o to mamanewa.'' De una wo temo: ``Ma na'o o geenade iti no i peleti'', ma 'a mo olu'u, ``ma iti no i dauhu,'' ma a mo olu'u, ``ma iti no na dopoga o ena'a la po ma ena'a,'' ma a mo olu'u; i togumiade wo utiou, ami paro ma ngi o beta-beta moi.

De gena'ade wi dihiwa o wange de mi ma'e i tiai, de mo temo: ``Na inoou la to ni peletiou,'' ma a wo olu'u wo temo: ``Uwau! 'one ani dea de ani eha ni ngamoho;'' de a mo olu'u ho a mi ni'i.

Ho na'o una wo uti ma dodanga ma de'u geena muna mo palene ma goade, ma na'o una wo palene, geena muna mo uti.

Gena'ade ho yo honga o ngaili tumudingi, de o de'u tumudingi, ho na'o una wo hawu, geena muna mo uti, ma na'o una wo uti, geena muna mo hawu.

De ya ma'e'a o a'ele moi, ma de'uno o gumooanga moi i taurino, gena'ade mi damaou, yo ma enaou, de wo temo: ``No liou! 'one ani eha, de ani dea o no i ma'ewau,'' de muna mo temo: ``a to olu'u, a to ni ni'i;'' gena'ade wo temo: ``geenade no ma ruwuto'a,'' de mu ma ruwuto'a, ho ato ma pelangie ena o de'u ma goronanou. Genade o gumoanga moi i taurino, de gena mu ma idu, de ami utu mu ma bilinganaau ho a'ele o di'o modidino. De o nao'o i ma noa ho ma tingi ma ja i ewou. â€” Ma moi wo duo, de wo hidoduo ami utu, de wo temo: ``Neena o'iau bali a manga utu.'' Wo temo: ``abei'a ihahi'' de ya iha, ona o gumoango'a mo to'uno mo nihuo'a, de mi hibalene o ngootilu'u.

De ya i'a de ge ma 'oana awi we'ata yo ngamo yo temo: ``ho ngewe'a no ma dotoomu de; na ne ma tanu ani we'ata ma ya tutumidingo'a.'' De yo temo: ``Mo tero ho; bei'a mi ma o'o''; ma yo ma o'o, ma to muna ami io'o ma bounu i hemo; de yo temoli: ``mo tero ho, bei'a mi o hie,'' de yo hie, ma ato! muna ami hie ma bounu i hemo.

De yo temoli: ``abei'a dauwengo'o mi ma hidudutuumo;'' de yo ma hidudutuumo. Ona ge ya tumudingi yo hila, de yo i hitadi, ho a ma moiu'u. De munali. De muna hidahini ho, a mo hiiha mo lio. De ma 'oana wo temo: ``To ni modoa'a.'' De mo temo: ``na'o no i modo'ade, halingou ani halalomu moi to wi topo'oahi.''

De mi topo'o ho a wo hidulubade, de wi hihao o iwaya; de o wo'a ma homoa'a wi tingai'a. Ha ato! o wutu tumudingi ena a u ma babangiheli, de a wo wangoali. De awi capa awi hongona o hala'a, ma hongona o gurahi, awi utu ma ma hongona o hala'a ma hougona gurahi, awi ilingi ma dauie o hala'a, dauu'u o gurahi.

De ma 'oana wo temo: ``Ngoioli no i topo'o;'' de mo temo: ``uwau, 'one a na hongonaau.'' Ma wo ributu ho de mi topo'o; de a wo hongonaau o wo liowau.
