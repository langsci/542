\subsection*{O Biara}

Naga ma moi mo tagi ami baili'a, de mo jaji mo temo: ``Nene, na'o ani ilanga wo ali, de o inomo no wi 'ula'a ma iti uwa ai biara no wi 'ula.''

Genaade mo tagi ho mo paha'a de wo ali, de mi 'ula ma inomo, ma 'a wa olo'u, wo mau 'a o biara, gena'ade mi 'ula, ho o wo aliwau.

Ho ato, ma dadaauena ma eha mo boaau, de mo dahano ma mi biara, mo temo: ``Ho m'ai biara?'' De ona yo temo: ``Yai, 'a'ano o nonu wo gali ho, ho to wi 'ulaau.''

De ma eha mo temo: ``To jaji to temo: `uwa no wi 'ula ai biara, ngaro wo gali ma;'{''} to temo: `ngaro gedau o inomo no wi 'ula no wi dodoboti'a ma, ma iti uwa ai biara no wi 'ula.'{''}

De muna mo temo: ``Ma 'a mo yai, geda'u ma inomo to wi 'ula, ma 'a wo olu'u, wo mau a ma biara.''

De muna mo temo: ``Ai biara ma wa odomoau ho to tagiou,'' gena'adaude mo tagi de ona yo temo: ``Yai, 'a o biara ho o nonu wa odomoau ho uwa no tagi.'' Ma muna mo temo: ``'a to olu'u to tagiou.''

De ona ma a yo ni'i, ma muna mo temo: ``Uwau nio ni'i, la nio gogogelou nia dea'a;'' ma 'a yo olu'u, a yo ni'i, de ma bilanga mo aho'o mo temo: ``Yai, raja Molo'u awi ngomaha i dudungu ho no wi huhuo'ahi.''

De muna ma eha mo temo: ``'A nio liou nia dea'a la nio gogogelo'u, gena'adau de o mo'a ma ho'a'a mi detege'u, ho ya iha de mi hihuhuoahi ma bilanga, i'a o geena awi ngomaha i dudungu yo aho'o ma eha'a: ``Yai, o raja Molo'u awi ngomaha i dudungu, ho no wi huhuoahi.''

Gena'adau de o mo'a ma ho'aali mi detege'u, ho ya iha de mi hihuhuoahi ma bilanga; i'a 'ogeena awi ngomaha i dudungu, ma bilanga mo aho'o mo temo: ``Yai, o raja Molo'u awi ngomaha i dudungu ho no wi huhuoahi;'' de o mo'a ma ho'aali mi detege'u, ho ya i'a de mi hihuhuoahi ma bilanga; i'a 'ogeena awi ngomaha i dudungu, yo aho'o: ``Yai, o raja Molo'u awi ngomaha i dudungu ho no wi huhuoahi,'' ena ma heleoiha o wo'a o utu moi de gena'adauou mo'i dama.

De ya iha de mi huhu ho mi punu-punuhu'u, de mo temo: ``I'aau nio liou o wo'a'a,'' de yo temo: ``Yai, o hininga o'ia tanu po liou?'' De ami huhu ma hongona mi dotowi.

De mo jaji, mo temo: ``Ai huhu ne ma hongona no wi gaha, la no wi hihuhu, la na'o 'o wo huhuwau, de nia tuduu'u.'' Gena'adau de o wo huhuwau de ya tudu'u.

Hoato ma dadaao ena i toolide'u, i'a ma dadaao ena o ngoa'a ya doa ma 'o yo i hidulubawau.

\largerpage
Hoato, 'ogeena ena i bungaau, de i hibunga o moha, o papago, o haana, o baju, o dia, o patu, o ipaha, o gudele, o ali-ali o hala'a, o gurahi, o cucu'ode, o tauge, o douno, o hiara.

De geda'u o'iano o dunia ma doda'a i rupa-rupa i hibunga, de da'u ma tubu-tubuo'au de o borua moi i hidelu'u.

Hoato, ya patie, ena ama aha mu ma hongodau'u.
