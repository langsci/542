\subsection*{O Gogunane}
%\largerpage

Naga o bere'i moi ami pihanga o gogunane ya odomo. Ma bere'i mo temo: ``ai pihanga neena o'ia ya odomo?'' De mo temo: ``ai pihanga ya odo-odomo ho to goanohi''; de mo goana. Hoato! ma dadaao ena, a ma gogunane modidio'a i odomo; de mo temo: ``o gogunane dau ena ai pihanga ya odo-odomo ho ta pohaahi.'' De ma gogunane i temo: ``Apu uwa ni mi poha la ni mi aha ani woa'a, de ma aha ami woa'a, ma i'a de mo temo: ``bere'i 'aano neena ai pihanga o gogunane ya odomo de ato ta poha, de i temo: ``Apu! uwa ni mi poha la ani woa'a aha.'' De una mo bere'i wo temo: ``geenade na paliarano.''

De ma moi ma bere'i mo tagi ami baili'a, ami baili mo daapu'u. De mo liono de ma gogunane i hano, i temo: ``Bere'i! ani baili no daapu'u na botoau?''

De mo temo: ``ouahi o ta botuahi''; de ma gogunane i temo: ``o dewela de ni mi ni'i.'' De ma bere'i mo temo: ``Mai'au, o dewela aha po tagi.'' De ma dewelano de yo tagi, ya i'ade ya rari a ma moi de a i ma hidapatau.

De a yo liou ya i'a de mo hingahu ma berei'a mo temo: ``Bere'i 'aano neena mia iha de yo rari a ma moi de a i ma hidapatou.''

De ona yo temo: ``Bere'i, ni mi taäni;'' de yo temo: ``danongo! ho ma i'a ni mi taäni, de yo 'i taani yo temo: ``ni ma leo-leotie!'' De yo ma leo-leotie, de yo 'i hibaumu o gogunane de o gao, de ma bere'i awi la'o ya hiihi ho wo ore-orehe, de yo loa, de ya i'a de o gota de yo doade, de ma bere'i wo 'i tuulu.

Wo 'i ma'e ha o gota'a yo doa-doa de, de ma bere'i wo temo: ``Ti ni pohau, ngomi o ni mi dodoawa, ma o gogunane ni mi hibaumu mia la'o'o ho.''

De wo 'i hidotodanga, ho na'o i luba, yo ma palitana ma gota ma homoa'a, i'a wa todanga ho i luba yo palitana ma gota ma homoa'a; i'a wa todanga ho i luba yo mo palitana ma homoa'a, de a wo 'angelau de ma ligihoro-horo ya u'u de yo baleno'a.

Ho ma ligihoro-horo i'a de ma tonau'u i ma hidutuou, dauie yo i hiduba yo lutu-lutu de.

Ho ma bere'i yo temo: ``ngaro a nia u'u o ni mi dodoawa ho.''

Ena ma ligihoro-horo'a yo tatabua, de yo arababu, de yo huiha, i ma hididiota'a de yo jijini.

\newpage
Ho ma doguulu yo mau yo 'i modo'a, de yo temo: ``Na'o ni mi modo'a, halingou daue o todo'u ma ho'a mio hibelohu'u ho o nio dedebulaahi''; de yo dedebulu ho iho yo i pupuhie; i'a ya ino yo mau yo 'i modo'a, yo temo: ``halingou o todo'u ma hoa daue nio dedebuloahi'', de yo dedebulu ho iho po i pupuhie; i'a ya ino yo mau, yo temo: ``halingou o todo'u ma ho'a daue nio dedebuloahi'', de yo dedebulu ho iho po i pupuhie, i'a ya ino yo mau yo 'i modo'a, yo temo: ``halingou o todo'u ma ho'a daue nio dedebuloahi'', de yo dedebulu ho iho po i pupuhie. I'a ya ino yo mau yo 'i modo'a, yo temo: ``halingou o todo'u ma ho'a daue nio belohu'u, ho nio dedebuluahi''; de yo dedebulu ho i ho pa i tamide; i'a ya inoyo mau yo 'i modo'a, yo temo: ``halingohu o todo'u ma ho'a daue nio dedebuloahi''; de yo dedebuluho i ho pa i pupuhie.


De o wange ma hohoruoali ma 'oana awi ngoa wa ino, de wo temo: ``Na'o nio mode'e de ti ni modo'a,'' de yo temo: ``halingou o todo'u ma ho'a daue no dedebuloahi, aha ni mi modo'a.'' De wo dedebulu, ma o wi ha'awa, de a wo 'i modo'au.

Ho manga damunu, de manga liwanga a i ma hididiotau.
