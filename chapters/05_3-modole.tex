\subsection*{O lia'a de o dodoto}
\largerpage
Naga o nyawa ya mididi, ma lia'a de ma dodoto. Ma lia'a o aho wo aho'o, de ma dodoto wo tagi wo alo. Ma lia'a wo tagi o aho wo aho'o, de ma we'ati'a wo temo: ``Na'o o ma ube ani geri wo boano, la o 'eto'o wo gaaho'o, de no wi 'ula'a.''

De ma we'ata mo temo: ``ngaro 'a no tagi, a to wi 'ula'a ho''; de wo tagi ho wo paha'a, ma dodoto wo boa.

De wa ino de wo gaaho'o ma 'eto'o wo temo: ``dawu, o 'eto'o ma ube ta odomo i hawini ho.'' De muna mo temo: ``o 'eto'o o'iano?'', naga la awi po'o i lodidi.

De una ma geri wi ma'e'e de wo tagi, ho wo hawu o de'u tumudingou.

Ma lia'a wo boa, de wo hano ma we'ai'a wo temo: ``Ho ani geri?'' De muna mo temo: ``Ngoi to wi na'o?'' De awi hininga'a wo temo: ``neena, o 'eto'o wo gaaho'o de o mi 'ulawa, ho wo tagioau.''

De wi tuulu ho o de'u tumidingi wa hawu de o aluhu wo poha de u ma togumu. De genaadau de yo ma togumu yo ma ena-ena'a; de ma lia'a wo hano wo temo: ``I dodooa ho no tagi?'' De wo temo: ``o'iawa ho ani we'ata o 'eto'o to gaaho'o de a mo i 'ulawa.''

De ma lia'a wo temo: ``na inou po liou.'' De una wo temo: ``a to liowau.''

De a yo ma'a tili'utou; una ma lia'a wo lio manga wo'a'a, de una ma dodoto wo tagi ma homoaau, de wo tagi ho mi doto'a o bere'i moi.

De wo hulo'o o 'aho wo temo: ``'aho na iha la na'o o ngo apu mi to'ata de no hingahu.'' De yo iha de i lioo de i temo: ``o mi to'atua''; de wa hulo'oli awi ali-ali de ya o'o de i temo: ``o mi to'atua.''

De wo aho'o u ma himaiti wo temo: ``Apu! apu!'' de mo temo: ``hai, ai danongo ma 'aua.'' De una wo temo: ``Apu, bote ni to'ata, ho uwa no i ao!'' De muna mo temo: ``O i to'atua, o nyawa ma aua.''

De ya i'a ami wo'a'a, de mo ha'ai ma bira ho yo odomo, de yo odomo ma duangino i wutu-oau ho yo ma idu.

De o wutu gogoranaau o omo-omo i ota'a manga wo'au, de wo hidodo'ana wo temo: ``'iani a muna'' de wo aho'o wo temo: ``Apu o'iau naga?'' de mo temo: ``geena naga omo-omo i ota'a.'' De ma tu'u o hilo, ena a ma omo-omo, gena'a i otauau.

De ma dewelano ma 'oana o wange ma hiwa'a awi ngo'a o moholehe ya tumudingi ya u'u yo ma pahiara; de yo u'u, de yo temo: ``Apu ho ani bounu ma hemo i'a-i'a a o toginita'a manga bounu.''

De muna mo temo: ``danongo o'iawa, ai woa tamuja i pagoto ho''; gena'ade a o a'elu'u yo gila-gila yo uti.


De ma bere'i mo hano mo temo: ``'Aano gengu'u tumudingi, a o'ia'a no 'i igo?'' De wo temo: ``A ge mo tutuulu''; de ma 'oana o hupera wo tu'u ho a yo lioau.

Ena dauie yo tutu'u, de manga damunu de manga liwanga a i ma hidodiota'a; de wo hano wo temo: ``Apu o'ia ma rame?'' De mo temo: ``yo ato-ato o banahana ma doa'a ho yo ma'o atopo'o.'' De wo temo: ``Apu, na'o ya aunu de po 'i gegelelo?'' De yo tagi ho nge'omo ma oa de yo ma gogelu'u. De muna mo hepa ho i ota'a yo u'u awi mumuo'a aha awi taratibioali.

De unali wo hepa, ho i ota'a ya u'u ami mumuo'a aha ami taratibio'ali.

Gena'ade a yo liou, ha ato ma dadaao ena yo boauali, ya tumudingi yo ma hipahita'a o halaibia.

De una ma doguulu u ma iuno'a o manuru ma goa'a, de to muna ma dodoto ami pahita'a wi dahaba'a una'a, de o a'elu'u yo utiou de wa iuno'a.

Ho ato ma lia'a yo tagi, ena to muna ma mi pahita'a 'o'iwau; ena ma 'oana o hupera wo tu'uau, de ona ma lia'a yo lio ona ma a lioau.

De ma bere'i mo temo: ``uwa no ali la no doa de'u'', de mo doa, ho mo temo: ``ai leletongo ena u ma himaitino'u'', de a mi modo'oau. De ma 'oana wo hulo'o yo 'i hideehe muna de ma o'ata; de ya u'u yo 'i ehe, de yo hiie, de yo 'i hirame-rame o wutu tumudingi de o wange tumudingi.

De ma lia'a wo tuulu, ho wo totara ma bere'inoli, ena ya uoli ya butanga, yo ma hipahita'a holoibia.

\newpage
De ma bere'i mo hano mo temo: ``Danongo 'a'ano ma 'oana awi ngoa'a ya butanga ani hininga ma hu'a nagoona?'' De wo temo: ``'Age mo 'ogorona'a'', ena ma 'oana uhupera wo tu'u, ho a yo lioali.

Ma dadaao ena ya uoli yo ma hipahita'a o holaibia; de una u ma iuno'a o manuru ma goa'a; de to muna o gorona'a ami pahita'a i haba'a una'a, de o a'elu'u yo utio'u de wa iuno'a.

Ho ata ma 'oana o hupera wo tu'u ena, to muna ami pahita'a 'oiwau; ena ma lia'a yo liou, de muna a mo ali, de ma bere'i mo temo: ``Uwa no ali, la doade.'' De mo doa ho mo temo: ``ai leletongo ena a una.'' De awi utu ma hongona hala'a, ma hongona o gurahi, de awi ilingi ma dauie o gurahi, dauu'u o hala'a.

De ma 'oana wo hulo'o ho yo 'i ehe, de yo u'u yo 'i ehe de ma bere'i a mo ali. De wo temo: ``Uwa no ali la na ino a dede ngone,'' de yo hiie, ya ie de wo hano wo temo: ``Ngona o'ia no ma nyawa, ho ani rupa de ani gonaga i ho a o jini de widadario'a.'' De wo temo: ``Jou lamo-lamo ngoi neena mimididio'a, ngoi o 'aho to aho'o'a, de una, ai dodoto wo alo de to temo: `Na'o ani geri wo boano de o eto'o no wi ula'Ã¤.'

De wa ino wo gaaho'o de o mi 'ulawa, de wi ma'e'e de wo tagi, ho de'u tumudingi de o ngaili tumudingi a u ma hiadono, de to wi tuulu.

De to wi daeni'a de mi ma ena-ena'a i togumu de to temo: `Na inou po liou;' de wo temo: `Wolo, ngoi ai ma'eou to lio ai duduui'a ho; ho ngona no liou, la ngoi ma to tagiou.'{''}

De ma 'oana wo temo: ``Abei'a ani dopo-dopo ma harumu na ai'ino, la ai bebeoto to hiharumu'', de wo hiharumu 'a i ma tero. De wo temo: ``abei'a ani ali-ali to ma hinoa;'' de u ma hinoa, 'a i tero. De wo temo: ``Abei'a ani hahawi po hiatogo'o'', de yo hiatogo'o 'a i ma tero, de ma 'oana awi gogono'o o wa po'a de wo temo: ``na'o o geena de ngoiou;'' de yo ma hirame-rame o wutu tumudingi, de o wange tumudingino.
