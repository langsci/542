\subsection*{O lagudi ma howo’o wo djaga-djaga’a}

\noindent O roeae'a de yo loa ma eha de ma dea, de ma ngoa'a wi tai de wo ali; de ma dea wo temo: ``Ano ge to temo uwau no wi tai.''

I tugumia de ya iha o daduhulu ma igutu'u de wi hodoau, ma a wi diomaali gena'a, de o gota ma beleulu'u wi hodoau.

Gena'a de yo tagi ho o de'u tumudingi de o ngaili tumudingi ya paha, ma a yo ihenohi wo ali; de ma eha mo mau mi diomali, ma ma dea a wo olu'u, wo temo: ``Na'o no wi diomahi de ngoi to hilau.''

De ma ngoa ge wa odomo duga-duga a o heleene, de na'o wo lamo'o'au, ma moi wo hupuo o a'ele Itio de wi ma'eo o bere'i mo moi ma 'oana o wange ma dumuno'a awi humu ma jojaga, de una ma ngoa'a ge wo temo: ``Apu, bote ni to'ata''; de muna mo temo: ``Onu, ngoi 'o i to'atua.''

De muna mo hano mo temo: ``Ngona neena o'ia'a ngona de na ino?'' De una wo temo: ``Ngoi o a'ele Itio de ta o'o;'' de ma ngoa'a ge wo hano o igono, wo temo: ``Apu! bote de ani igono'a?''

De muna mo temo: ``O igono ena naga, ma bote o no doa-doawa?'' de una wo temo: ``Apu, a ta na'o to doa;'' gena'ade wa doa ma igono, o oti tumudingi, ho muna o oti hoata, una o oti haange. Gena'ade y'odomo, de i duangou de mo temo: ``Onu! po ma hioru-oru;'' de una wo temo: ``Ma i'au apu, po ma hioru-oru.'' Gena'ade yo ma hioru-oru ho yo i ma'eiha ma 'oana o wange ma dumuno'a awi moholehe yo tumudingi o a'ele yo hiono'o, de yo temo: ``Uai apu mia ilanga.''

Gena'ade yo ma ohi'i, de ona ma moholehe ya tumudingi yo temo: ``Apu po wi tila ne o humu'u,'' de wi tila. Ho wo puda, de awi roehe ma hongona o hala'a, ma hongona o gurahi; awi utu ma o geena. Gena'ade ma 'oana o wange ma hiwa'a awi ngoa'a ya tumudingi ya u'u yo ma pahiara, i togumia de yo i timayu; de manga ilanga wo hupu, ho yo i henewutuo'a, de manga mumuu'u wa tuu'u aha yo mo todo'ana. De ma 'oana o wange ma dumuno'a wo hano wo temo: ``Neena nia u'u nio hiatubele o hepa-hepa, e'ola nio hiatubele o namo?'' de ona yo temo: ``Neena ngomi mia u'u, mio hiatubele, o hepa-hepa ma 'oua, o namo ma 'oua, ho a ngomi mio papahiara.''

De gena'ade ma 'oana o hupera 'a wo tuoau, ho a yo lioau, de onali ya ie yo ma peleti 'a yo ma boha. De 'a yo ma ena'a, ma duangino, ma 'oana o wange ma dumuno'a o hupera 'a wo tuoau ho 'a yo lioau, de aha onali ya u'u yo pahiara, yo ma peleti ya cara Hilamu.

De yo i timayu, manga tupa 'a o nahinara, de 'a yo i timayu ma duangino, ma 'oana o wange ma hiwa'a o hupera wo tu'u ho 'a yo lioau.

De ma lagudi ma howo'o wo jaga-jaga wa ino mamane'a, ma lagudi ma howo'o o beta-beta moi wo hidoa-doa'a, ma oma dawonguau, de wo temo: ``i dodoa ho ona dawongua?''

De ma 'oana o wange ma dumuno'a awi ngoa'a ya u'u de yo temo: ``Baba! ano mia ie de ma lagudi ma howo'o wo jaga-jaga wa ino wo hidoa-doa'a o beta-beta moi mamane'a, ma o ma dawongua.''

De ma moioli ya ie, o dodoto ami babarihi a mu ma gaha, de ma ie 'a mo gila-gila ma lagudi ma howo'o ma goa'a mo parihi. De ma moioli wa ino, de ma lagudi ma dumulia mi datatara, de muna mo temo: ``Ma ngona de no pa'ihana.''

De muna mo hano mo temo: ``Neena to ngona ani lagudi ma howo'o?'' De una wo temo: ``To ngoi ai lagudi ma howo'o,'' ``na'o to ngona ani lagudi ma howo'o, de o'ia'a de na ino no habea?'' De una wo temo: ``Ngoi to habea o Limau ma ituo'a de ta u'u,'' de muna mo temo: ``Na'o 'ogeena de o to ngonawau ani lagudi ma howo'o.''

Wa i'a de wo hingahu ma dea'a, wo temo: ``Baba! 'a'ano ta i'a de yo temo o to ngoi-wau ai lagudi ma howo'o; i hano yo temo: `O 'ia'a de na ino no habea?' De to temo: `Limau ma ituo'a de ta u'u to habea.'{''} De una, ma dea wo temo: ``Gemutu o to ngona-wau ani lagudi ma howo'o.''

\largerpage
De una wo temo: ``na'o 'ogeena de 'a i togumo'u.'' De ma 'oana o wange ma dumunuali awi ngo'a wa modo'a, de ma 'o'ano o wange ma hiwa'a awi ngoa'a mo modo'a, ma 'o'ana o wange ma dumuno'a awi doguulu moi, de mi hirame-rame o wutu tumudingi de o wange tumudingi.
