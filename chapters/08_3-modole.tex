\subsection*{Naga o nyawa ya mididi yo puaha}

Naga o wange moiu yo 'ohama o Higi'a yo puaha; de ma lia'a wo jaji ma eha'a, wo temo: ``Yai, mia namo ua nia poha, ngaro o ma ube o'iawa mia odomo, mio lionoma.''

De ma eha mo temo: ``Ouwa, 'o mia pahawa, ngaro 'a nio tagi.'' De na'o yo puaha i duangou yo lio.

De ma lia'a wo hanou, wo temo: ``Yai, mia namo ena naga?'' Done ma eha mo temo: ``hai, ngoa'a, nia namo ta pohaau;'' de yo ngamo, yo temo: ``i dodooha mia namo na poha?'' De ma eha mo temo: ``hebabu 'one o'iawa mia odomo, dadi ta poha.'' Gena'ade yo temo: ``Hebabu mia namo na pohaau, dadi mio tagiou.'' I togumi'a de yo tagi yo ma hibilaono o omo-omo tumudingi, o namo ma gohi tumudingi, de o igono o ngodumu moi.

Gena'ade yo tagi-yo tagi, ho yo dota'a o ngaili moi de gena'a yo ma togumu, hebabu o wutuoau. De yo ma idu-idude'u, ma lia'a wo temo: ``na'o 'o ma ube to ni tomanga, de no ma tutumu mao, hebabu o ma ube o wutu gogoronanohi, o jara i na tulu ngone''; de ma dodoto wo temo: ``na'o geena, de halingou no i tomanga ua no i mada.''

De gena'a o wutu gogoronanohi o jara i boau, 'one ma lia'a wi tomangou ma dodoto, ma wo maowa.

Done a wo tagiou ma lia'a; de waktu wo tagiou ma lia'a wa hoana ma dodoto awi ali-ali la yo ma hialiti, la to ma lia'a wi hinoa ma dodotao awi ali-ali, la to ma dodoto u ma hinoa unao.

Ma lia'a awi baju u ma nani tumudingi'a, awi haana ma 'ogeena, de na'o o nge'omo wa ma'e ma jaga awi baju wo dugumo, i'a wa ma'e wo dugumo, wa ma'e, wo dugumo, hiadono awi baju moiohi, de awi haana moiohi de ma duulu awi dopo-dopo ma harumu wa umo de i paapa o nge'omo ma jaga o gubali'a. De ma lia'a wa nonu o nge'omo o guida'a, de ma dodoto wa nonu o nge'omo o gubali'a.

De ma dodoto wo tota o bere'i'a, ma ma didihila'a u ma iunuahi o pihanga ma goa'a. De ma pihanga o utu moi i umu'u, de gena'u u ma gou-gou. Ma moi ami baili'a mo tagi ami bira mo utu'u, de mo digila-gila mami pihanga. Ma ma ino, ena ma mi pihanga o utu moi 'oiwau; ``hei, neena o'ia ya odomo? poelua o heheana.'' De mo temo: ``A de iti ata ma'ehi la ta poha'a ho.'' De wo ahoou wo temo: ``Apu'' hiadono o hara ma hange aha mo ihene, de mo temo: ``Wah nagoona nena naga, yo apu-apu?'' De u ma himaiti, de mi o'o de mo temo: ``hai, ai ngoa'a ma aua.'' Gena'a de mi ha'ai o bira de wo odomo.
